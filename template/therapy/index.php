<section>
  <h1 class="title-first">Muziektherapie</h1>

  <h2 class="title-second">Wat is muziektherapie?</h2>
  <p>Muziek doet wat met je. Kippenvel bij die mooie melodie, tot rust komen met je koptelefoon op, herinneringen die boven komen drijven door juist dat liedje, of maar niet stil kunnen blijven zitten bij dat ene ritme. Muziek heeft invloed op ons en dat is preciés de essentie van muziektherapie. Op deze manier kan op een laagdrempelige manier aan jouw lichamelijke, emotionele en psychische doelen gewerkt worden. </p>

  <h2 class="title-second">Muziektherapie bij Lijflied</h2>
  <p>Bij Lijflied kun je op een muzikale en ontspannen manier werken aan wat jou belemmert in het dagelijks leven.</p>
  <p>Denk bijvoorbeeld aan:</p>

  <ul class="list-bullet">
    <li>Hulp bij emotionele verwerking van verlies, trauma, handicap of rouw</li>
    <li>Vergroten van eigenwaarde en zelfvertrouwen</li>
    <li>Taal- en spraakontwikkeling</li>
    <li>Leren ontspannen en stress verminderen</li>
    <li>verbeteren van spierfuncties en motoriek (bijvoorbeeld hand en arm) </li>
    <li>Werken aan sociale vaardigheden
    <li>Geheugen stimuleren</Li>
    <li>Gevoelens leren uiten en creativiteit ontdekken</li>
  </ul>

  <h2 class="title-second">Maar hoe werkt het dan?</h2>
  <p>
    Wanneer we muziek luisteren of spelen gebeurt er van alles in onze hersenen. Kort gezegd levert het drie verschillende reacties op: een lichamelijke (zoals kippenvel, tranen, verandering in ademhaling en bloedruk, dansen) een cognitieve (herinneringen, interpretatie en verwachtingen van muziek) en een emotionele (je voelt je bijvoorbeeld blij, verdrietig of krijgt heimwee).
    Wat muziek met ons doet en welke reacties tot stand komen hangt samen met onze achtergronden, wat we recent hebben meegemaakt en hoe we ons op dat moment voelen.
  </p>

  <p>
    Muziek zet dus veel (vaak onbewuste) processen in gang.
    Het heeft invloed op onze emoties en het luisteren naar, schrijven en bespelen van muziek kan ons helpen om beter met deze gevoelens om te gaan.
    Muziek geeft ons een beter inzicht in wat er in ons om gaat en dit maakt sterk.
    Muziek die naar jouw smaak is kan ontspannen en geeft rust. Maar soms moet je nog ontdekken wat nou eigenlijk jouw smaak is om die rust te ervaren.
    Muziek kan aanzetten tot beweging en ritmes kunnen helpen bij het versterken van spieren en verbeteren van motoriek. Een gevarieerde en ontspannen manier om bijvoorbeeld herhalende bewegingen te oefenen.
    Oefeningen om je geheugen te trainen zijn makkelijker met muziek door de vaste structuren. Muziek roept herinneringen op wat een goede stimulans voor het geheugen is.
    Muziek kan iets zeggen  zonder woorden te gebruiken en is daarom geschikt om sociale vaardigheden aan te leren en te verbeteren.
    Muziek en taal hebben veel overeenkomsten en dit maakt muziek geschikt om te werken aan taal- en spraakvaardigheden. Melodie en ritme helpen om beter te articuleren en woorden te vinden.
    Bij muziektherapie doe jij iets met muziek. Mooi of lelijk, dat doet er niet toe. Wel maken we altijd iets wat jou trots zal maken. Muziektherapie kan soms ook spannend zijn omdat je dingen doet die je nog nooit gedaan hebt. Ik kan je nu alvast vertellen dat het ook altijd lukt. Zo ga jij meer in jezelf geloven en dat straal je uit!
  <p>

  <blockquote>
    Na het ongeluk vond ik het lastig mijn nieuwe ik te accepteren. Ik had veel last van huilbuien en was ontzettend boos. Bij Lijflied kan ik deze emoties in een zelfgemaakt lied stoppen en dit helpt me op weg in mijn verwerkingsproces.
  </blockquote>

  <h2 class="title-second">Iets voor jou?</h2>
  <p>Ook als muziek nog geen rol in je leven speelt zou muziektherapie je kunnen helpen. Je hoeft geen muzikale kennis te hebben en het is niet nodig om een instrument te kunnen bespelen. Daarnaast is er de mogelijkheid om bij jou aan huis te komen.</p>

  <blockquote>
    Door een spierziekte kan ik steeds minder. Ik dacht dat ik geen talent had om te zingen maar bij Lijflied zing ik alle klassiekers uit mijn jeugd. Het is fijn om met iets bezig te zijn wat wél lukt!
  </blockquote>

  <h2 class="title-second">Kosten</h2>
  <p>37,50 euro voor 45 minuten.</p>
  <p>Tijdens het kennismakingsgesprek bepalen we samen hoeveel sessies je gaat volgen.</p>


  <p>Let op!</p>
  <ul class="list-bullet highlight">
    <li>Sommige zorgverzekeraars vergoeden (een deel van) muziektherapeutische behandelingen. Je kunt hiervoor contact op nemen met Lijflied of met je eigen zorgverzekeraar.</li>
  </ul>

  <h2 class="title-second">Ervaring en specialisaties</h2>
  <p>Lijflied heeft ervaring met trauma en verliesverwerking, niet aangeboren hersenletsel, afasie, chronisch pijn syndroom, spierziekten, kanker en de ondersteuning van mantelzorgers. Daarnaast is Lijflied gespecialiseerd in songwritingtherapie en werkt veel met stem, zang en ontspanning.</p>

  <h3 class="title-third">Songwritingtherapie</h3>
  <p>Songwritingtherapie, of therapeutisch liedjes schrijven, houdt in dat we tijdens de muziektherapie samen een lied maken. We bedenken de tekst en de muziek om op deze manier te werken aan wat jou dwars zit in het dagelijks leven.</p>
  <p>
    Uit wetenschappelijk onderzoek blijkt dat therapeutisch liedjes schrijven een bijdrage levert aan het uiten van emoties en gedachten, inzicht geeft in gedachten en gevoelens, een verhaal kan vertellen, zelfvertrouwen geeft, en bijdraagt aan het gevoel van eigenwaarde en controle. Niet te vergeten draagt het schrijven van een lied bij aan het verminderen van de klachten en negatieve emoties en daarnaast neemt opgebouwde spanning af.<br />
    Een hele mond vol, maar songwritingtherapie zorgt ervoor dat je beter met je handicap, ziekte of dagelijkse problemen om kunt gaan.
  </p>
  <p>Songwriting therapie is voor iedereen geschikt, ongeacht of je ervaring hebt met het schrijven van een lied. Iedereen kan dit en iedereen heeft er baat bij.</p>

  <h3 class="title-third">Liedjes</h3>
  <p>Bestaande liedjes zijn ook erg goed te gebruiken als therapeutisch middel. Dit kunnen liedjes zijn die op dit moment op de radio komen of al wat oudere. We kiezen wat bij jou past en wat jij mooi vindt. Een lied geeft houvast door de vaste vorm en vaak herken je iets van jezelf in de muziek of tekst.</p>
  <p>Zo kun je uitdrukking geven aan je gevoelens, gedachtes en emoties en komen er misschien wel herinneringen bij je op. Een goed uitgangspunt om mee aan de slag te gaan!</p>

  <h3 class="title-third">Zang en stem</h3>
  <p>Zang en stem zul je veel tegenkomen in de muziektherapeutische behandeling bij Lijflied. Geen ander instrument staat zo dicht bij ons fysieke, cognitieve en emotionele zelf, omdat we het geluid zelf produceren. Zingen heeft een directe verbinding met ademen waardoor het zingen bijdraagt aan ontspanning. Door te zingen word je je meer bewust van je eigen lichaam en train je belangrijke spieren zoals long- en borstspieren.</p>
  <p>Onze stem is een directe afspiegeling van onze emoties. Een mooi voorbeeld is wanneer je probeert te zingen of spreken als je emotioneel geraakt bent. Je stem slaat over, blokkeert en zingen of spreken is haast onmogelijk. Zingen kan werken met deze emoties, ze uiten en op deze manier stressreducerend zijn. Tot slot is onze stem een weerspiegeling van ons zelf. Zingen is daardoor een goed middel om je ware zelf te ontdekken en te laten horen.</p>
  <p>Naast het lichamelijke en emotionele aspect van zingen bevat het ook een cognitief aspect. Door onze stem kunnen we communiceren met anderen. Als dit moeizaam gaat, kan zingen helpen om dit te verbeteren. In de muziektherapie is er een specifieke behandeling ontwikkeld om taal- en spraak vaardigheden te verbeteren. Dit kan door middel van het zingen van liedjes, het ritmische spreken of het zingen van alledaagse zinnen (zoals: hoe gaat het met jou, koffie met melk en suiker).</p>

  <blockquote>Een paar maanden geleden heb ik een beroerte gehad en hierdoor ging het spreken moeilijk. Bij Lijflied oefen ik met het zingen van alledaagse zinnen en hierdoor gaat het praten steeds makkelijker.</blockquote>

  <p>Er is veel onderzoek gedaan naar de invloed van muziek op communicatie problemen bij mensen met afasie. Wanneer het praten niet vloeiend gaat, kan het zingen wel vloeiend gaan. Door de koppeling van klank aan melodie en ritme wordt het vormen van het woord makkelijker. Door een zin te zingen worden voor een deel dezelfde hersengebieden aangesproken als met praten waardoor deze verbinding op een ontspannen en speelse manier versterkt wordt.</p>
</section>